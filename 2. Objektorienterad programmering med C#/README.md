## Kursens syfte:

Kursen syftar till att ge kunskaper i objektorienterad programmering och design i plattformen .NET och programspråket C#. Kursen ger även grundläggande färdigheter i att arbeta metodiskt, utveckla program enligt god programmeringsstil och tillämpa kunskaper i källkodshantering. Detta för att utveckla förmåga att lösa programmeringsuppdrag på ett strukturerat sätt och bidra till en grupps arbete i utvecklingsteam.

## Läranderesultat:

Efter genomförd kurs ska den studerande kunna:

## Kunskaper:

1. redogöra för grundläggande datatyper, kontrollsatser och kontrollstrukturer i C# vid grundläggande programutveckling
2. redogöra för grunderna i objektorienterad programmering och förklara dess implementering i C# i mindre applikationer
3. beskriva grunderna i enhetstestning och dess användning i utvecklingsprojekt

## Färdigheter:

4. konstruera program som löser programmeringsuppgifter på ett objektorienterat sätt
5. strukturera kod för god läsbarhet och tydlighet samt analysera dess funktion vid grundläggande programutveckling
6. utföra enkla enhetstester samt tillämpa metoder för källkodshantering av mindre projekt i exempelvis Git

## Kursens innehåll:

- Objektorienterad programmering med C#
- Introduktion till .NET Core
- Enhetstester
- Källkodshantering

## Multifabriken

Uppgiften går ut på att skapa en konsolapplikation där man kan välja att beställa nya produkter från en fabrik som kan producera bilar, godis, rör eller havremjölk. Via inmatning av beställning ska nya produkter skapas av den valda typen och samtliga produkter ska kunna listas av användaren. Inlämningen innehåller även en skriftlig beskrivning av den egna kodens funktion och motivering av använda objektorienterade principer.

## Kodgranskning: Multifabriken

Seminarium i grupp där deltagarna ger återkoppling på varandras kod från inlämningsuppgiften ”Multifabriken”. Kräver förberedelse, genom att läsa igenom de andra deltagarnas kod och reflektera kring hur de objekorienterade principerna har applicerats. Kodgranskning sker mellan måndag och onsdag vecka 47 och ska vara genomfört senast onsdagen den 20/11.

Innehåller en skriftlig inlämning av förberedelsearbetet som reflekterar över den granskade kodens funktion, tydlighet och hur de objektorienterade principerna har använts.

## Left To Do

Inlämningsuppgift i att skapa en digital att-göra lista enligt objektorienterade principer. En användare ska vid användning av programmet kunna se vad som är kvar att göra i listan, Markera uppgifter som avklarade, lägga till nya uppgifter i listan samt arkivera avklarade uppgifter.

Koden källkodshanteras med Git och lösningsförslaget tillsammans med enhetstester ska implementeras för följande funktioner:

- Lägga till en uppgift i listan

- Markera en uppgift som avklarad

- Arkivera alla avklarade uppgifter

Inlämningen innehåller även en reflekterande text som förklarar applikationens kod och motiverar enhetstesternas förmåga att klara framtida förändringar av applikationens kod.

## En natt på museet

Projektarbetet går ut på att utveckla ett program för där man kan besöka och navigera genom olika rum i ett museum och interaktivt kunna hämta information om olika utställningar som visas i museet. Lösningen ska byggas enligt principerna för objektorienterad programmering och det ska vara enkelt att skapa nya rum och utställningar samt ändra de aktuella rummen och utställningarna.

Koden ska källkodshanteras med Git och lösningen ska innehålla lämpliga enhetstester. Valet av enhetstester ska motiveras i en separat reflekterande text.

## Hemtentamen

Hemtentamen vars frågor ska påvisa förståelse av de teoretiska aspekterna i objektorienterad programmering och enhetstester samt bådas användning i språket C# samt även för språkets övriga grundläggande strukturer och datatyper.
